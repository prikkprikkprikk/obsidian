Hei, Produkt!

Etter Rune Semundseth sitt foredrag i Sandnes sat eg igjen med nokre tankar om kultur og kulturutvikling, då spesielt blant oss som driv med CorePublish.

No har eg jobba her i eitt års tid (om ein trekkjer ifrå nokre månaders permittering), og har begynt å legge merke til nokre kjensler som stadig vender tilbake.

Det kan for eksempel handle om frustrasjon over "technical debt", at vi heng igjen i utdaterte løysingar som det er vanskeleg å kome seg ut av samtidig som ein må sørge for mat på bordet og dermed ikkje har ressursar til å fikse på det. Eller at CorePublish er så stort og komplekst at det er ganske vanskeleg for ein fersking som meg å vite korleis ting heng saman. Ofte er det gode grunnar til at ting er som dei er, men det er ikkje alltid lett å sjå for ein som ikkje kjenner systemet så veldig godt (enno).

Men poenget mitt her er ikkje å ta opp dette til debatt her og no; det er berre eksempel på ting eg stadig vekk tenkjer på medan eg jobbar i og med CorePublish.

Det eg innsåg i løpet av fredagen i Sandnes var at eg saknar betre kommunikasjon og deltaking.

Eg vil tippe det er fleire enn meg, som ikkje er faste Produkt-utviklarar, gjerne skulle fått litt meir høve til å bli inkludert i prosessen med å vidareutvikle verktøyet vi jobbar med dagleg.

Vi er truleg mange som sit med både kompetanse om og entusiasme for mykje forskjellig, og som garantert kunne tenkje seg å få ha noko å seie om vegen vidare for produktet vårt – eller som i det minste ville setje pris på å få vite meir om kva som foregår på det området.

Eg veit ikkje heilt kva eg ser for meg, eller kva som er praktisk gjennomførbart for den saks skuld. Vi kunne hatt månadlege oppdateringsmøter, for eksempel? Maks ein time der nokon seier kva som er på gang, og der det er ope for kommentarar og innspel? Ein eigen Slack-kanal med "fritt ord"? Innlegg på intranettet med ope kommentarfelt?

Eg trur eg først og fremst ønskjer meg tydelegare og meir målretta kommunikasjon mellom alle som jobbar med CorePublish om vegen framover. Eg ønskjer både at eg blir betre informert og at eg får høve til å kome med innspel. Det trur eg hadde forbetra mi oppleving av mi rolle i bedrifta betrakteleg, og då mistenkjer eg at det gjeld for fleire enn berre meg.
